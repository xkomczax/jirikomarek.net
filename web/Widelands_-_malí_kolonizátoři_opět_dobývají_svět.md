---
layout: post
title: Widelands - malí kolonizátoři opět dobývají svět
category: Linux
keywords:
published: true
---

Z opuštěné tvrze uprostřed neproniknutelných lesů se jako blesk z čistého nebe vyhrne armáda řemeslníků. Ti nelení, začnou kácet lesy, zpevňovat cesty, stavět budovy a další tvrze a zanedlouho na místě temného hvozdu vzkvétá malebné město. A celá tato scenérie probíhá na váš pokyn.

Když v roce 1996 vyšlo druhé pokračování budovatelské strategie jménem Settlers, snad ani její výrobce, Blue Byte Software, nedoufal v takový úspěch a krédo Veni, Vidi, Vici, jenž jí autoři dali do vínku, se skutečně podařilo naplnit. Hra se stala doslova přes noc legendou a její kvalitu dokazuje také to, že k jejímu desátému výročí, tj. v roce 2006, vyšlo druhé vydání, kde se krom grafiky, která dostala moderní 3D kabátek, nezměnilo vůbec nic. Ani open source svět se nechtěl nechat zahanbit a jako odpověď vydává původní hrou silně inspirované Widelands.

Pro ty, co Widelands ani původní Settlery v životě nehráli a netuší vůbec o čem se mluví, by bylo vhodné hru uvést. Jedná se o real-time strategii, kde největší roli nehraje, jako u strategií jiných, armáda, ale hra se soustředí více na vytváření fungující ekonomiky. Začínáte s malým územím a jednou budovou - hlavním skladištěm, ve které máte veškeré své zásoby a poddané. Ti se od tama ani nepohnou, dokud jim nepostavíte cestu. Ta se staví tak, že kliknete na vlajku a v menu, které se vám objeví, vyberete možnost stavění cest. Cesta opět musí vést k další vlajce. Nyní nastává čas na stavbu prvních budov. Ze všeho nejdůležitější je udržovat si stav stavebních surovin, tudíž hru zahajujete stavbou dřevorubeckého chajdy, pily, kamenolomeckého srubu a kamenosochařství. Další nedílnou součásti hry je rozšiřování území, které se děje přes různé vojenské budovy. Po dostavení pevnosti ji vždy obsadí posádka, která je připravena pro vás v případě potřeby zemřít. Máte-li dostatečně velké území, začnete také s produkcí jídla, které se vám bude hodit při těžbě surovin, ze kterých získáte v kovárnách a zbrojařských dílnách výzbroj, kterou použijete na tréning dalších rekrutů. Ačkoliv jsem na začátku zmínil, že nějvětší roli armáda nehraje, jistě zde svoji pozici má. Díky ní totiž dobýváte soupeřovo území, což nakonec vede k vašemu vítězství. Hra má klasický single player mód, kde hrajete proti, nutno podotnout že občas značne neinteligentní, umělé inteligenci počítačového soupeře. Poutavý příběh, kde si budete moct vychutnávat rozvoj své moci postupně, se ukrývá ve velmi povedené kampani. Příjemnou změnou oproti původním Settlerům je zajisté přidání multiplayeru, kdy do svých mocenských pletich budete moct zaplést i své kamarády. Budete-li mít potřebu ještě více si nahnat své ego, tak právě pro vás je připravena možnost přehrátí si záznamu hry, kde si budete moct vychutnávat úmrtí jednoho nepřátelského vojáka po druhém až do úplného uspokojení spojené s pádem poslední nepřátelské budovy. Kapitolu samu pro sebe by si zasloužil editor map, kde budete moct popustit uzdu své fantazii a vytvořit mapu přesně dlé svého gusta.

Těm, kteří hráli původní Settlery 2, se jistě bude hodit přehled změn. Za vyzdvihnutí stojí především množství nových budov, které přidávají hře další rozměr. Velice kladné hodnocení si také zaslouží všemožné statistiky, a to nejen ty generální, ale taktéž ty, jenž se nachází v jednotlivých budovách a především ve vojenských leženích. S nimy máte daleko větší možnost ovládání své armády. U vojenských budov nastala také další změna, která vám sice ušetří spoustu práce a lidských zdrojů, nicméně tím odpadá jedna z bojových strategií, a to že po zbourání vojenské budovy se vaše hranice nezmenší, ale pouze na takovémto místě není možno stavět nové budovy. Vyhýbat se však nebudu ani kritice, přestože hra se neustále vyvíjí. Citelně chybí kupříkladu možnost pauznout hru či, v původních Settlerech tolik oblíbený, poštovní holub, který vám přinášel tolik užitečných informací. Také absence lodí a nemožnost vylepšování cest a přidávání oslů při přepravě by potěšila. Z nedostatků, které jsou dány nízkým stádiem vývoje, bych jmenoval nedodělanou grafiku (zvlášť u civilizace Atlantiďané), vyloženě stupidní umělou inteligenci, proti které ze hry nebudete mít pražádný požitek, velkou paměťovou náročnost plus pár dalších bugů.

A na konec každé správné recenze patří hodnocení, tudíž ani já nebudu dělat vyjímku. Hra v sobě skýtá obrovský potenciál, nicméně její ranná verze ji přisuzuje více chyb a nedodělků, které však díky rychlému vývoji budou pravděpodobně rychle opraveny.

* [Oficiální webové stránky](https://www.widelands.org/)
* [Stažení hry](https://www.widelands.org/wiki/Download/)

<center><b><a href="../">Přehled technických článků</a></b></center>
