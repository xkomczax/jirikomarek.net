---
layout: post
title: Recenze hry Open Transport Tycoon Deluxe
description: Recenze svobodné hry OpenTTD, ve které si hrajete na dopravního magnáta a stavíte koleje, kupujete vlaky a přepravujete zboží z jedné strany mapy na druhou.
category: Linux
published: true
redirect_from: /web/Open_Transport_Tycoon_Deluxe/
---

Největší ze simulátorů, Transport Tycoon Deluxe, se dočkal svého open source klonu. A jelikož je to již nějaký ten pátek zpět, kdy byl projekt započat, nyní nese poslední stabilní verze označení 0.5.1 a změn oproti původní hře je opravdu hodně.

Pro ty, kteří by vůbec nevěděli, o jakou hru se jedná, v krátkosti ji představím. Jedná se o klon oblíbené hry, kterou v roce 1995 vydala firma Microprose pod názvem Transport Tycoon Deluxe. Pokud vám ani tohle nic neříká, tak vězte, že se jedná o nejlepší dopravní simulátor, jaký kdy spatřil světlo světa. Můžete v něm budovat železnice napříč celou mapou, rozvíjet silniční síť, stavět letiště a dokonce i milovníci lodí si přijdou na své. Zkrátka doprava se vším všudy.

V čem se tedy Open Transport Tycoon Deluxe (OpenTTD) liší od svého vzoru? Na první pohled vám asi přijdou obě hry totožné, ovšem hned po pár minutách pocítíte znatelné rozdíly. Přišla-li vám někdy omezující možnost stavby pouze tří druhů tratí a přišlo-li vám divné to, že elektrické mašinky mohou jezdit po neelektrifikovaných tratích, samozřejmě byly vaše výtky na místě. V OpenTTD je vše ale již vyřešeno a elektrický vláček vám na neelektrifikovanou trať nevjede. Nebojte se, není totiž třeba přestavovat vaše železniční impérium kolejnici po kolejnici, v OpenTTD stačí pouze kliknout na speciální klávesu, jenž předělá všechny tratě nacházející se v jejím poli působnosti z původních na vámi vybrané. Stavěli-li jste někdy šikmou trať, zajisté mi dáte za pravdu, že se jednalo o práci značně pracnou. V OpenTTD jednoduše vyberete šikmou trať a poté táhnete jako u tratí rovných. Také stavba semaforů je nyní hračkou, opět chytnete a táhnete. Semafory se vám automaticky po určitém úseku postaví. Řadíte-li se mezi megalomany a velikost železničních stanic vám v originální hře nikdy nestačila, nemějte obavy. Nyní máte možnost postavit stanici 7x7. Pokud je vám i toto málo, nevěšte hlavu, je možnost další nástupiště dostavět. Navíc se dají nástupiště různě kombinovat, takže váš výsledek může nakonec více než architektonicky propracovanou stavbu připomínat kubistické dílo šíleného umělce. Abychom nestranili jenom železničářům, pro námořníky tu také máme nějakou tu chuťovečku. Nejvíce je asi bude zajímat možnost stavby zdymadel a kanálů na jiné úrovni, než je moře. Všechny piloty naopak zajisté mile překvapí možnost stavby různých velikostí a typů letišť. A z novinek nakonec něco pro všechny - veškeré dopravní prostředky se dají tzv. klonovat, takže stačí jenom klik a máte vlak, loď, automobil či letadlo autentického vzhledu a se stejnou trasou. A až vám dané vozidlo odslouží předem vymezenou dobu, nemusíte jej ručně dávat do šrotu a kupovat nové, výměna totiž probíhá automaticky.

Z dalších možností, které hra nabízí, nemohu zapomenout na možnost přidání grafiky z dalšího open source klonu Tycoona - TTD Patche. Grafiku si také můžete přidávat vlastní či použít opravdu téměř nevyčerpatelnou sbírku nacházející se na Internetu. Další, co jistě zaujme, je zvýšená inteligence soupeřů nebo nový generátor náhodných map, kde máte ještě před vygenerováním možnost nastavit proporce mapy. Jednou z voleb při zmiňovaném generování je i velikost mapy, kde si můžete vybrat od miniaturních 64x64 až po obrovskou 2048x2048. Velikost map není jediné, v čem by hra přestala oproti originálu omezovat. Také města se již mohou rozrůstat do zrůdných rozměrů. Původní omezení vozidel obsažené v originálu hry je taktéž pryč, takže nemusíte mít obavy z toho, že by vám náhodou došly dopravní prostředky na rozvoz všeho možného. Co by ale takového hráče v dnešní době Internetu zajímalo, je určitě možnost hraní po síti či přímo po Internetu. V tomto ohledu hra rozhodně nezaostává, zahrát si můžete společně s dalšími sedmi kamarády či využít jeden z veřejných serverů, které najdete přímo ve hře, není tedy nutné dále nic vyhledávat. Jednoduše kliknete a hrajete. Nejste-li zdatnými angličtináři, také o nic nepřicházíte, neboť hra je kompletně lokalizována, a to nejen do češtiny, ale i do spousty jiných světových jazyků.

Hra jako taková má rozhodně co nabídnout, ale do budoucna to není vše. V plánu je možnost stavby šikmých silnic, tramvají, metra, nové prostředí (cizí planeta) a mnoho dalšího. Stačí si přečíst fórum a určitě budete mile potěšeni dynamičností vývoje. Jediné, co lze hře v současnosti vytknout, je nutnost použití staré grafiky. Ke spuštění proto potřebujete originální hru (naštěstí je k nalezení na mnoha místech Internetu a byla prohlášena za tzv. abandonware). Na nové, a nutno podotknout, že mnohonásobně dokonalejší, grafice se také intenzivně pracuje, ostatně jako téměř na všem. Dynamičnost vývoje dokazuje mimojiné také to, že 27. února 2007 byla vydána stabilní verze 0.5.0 a po necelém měsíci a půl už přišla na svět další stabilní verze, a to 0.5.1.

* Domovská stránka hry: [www.openttd.org](https://www.openttd.org/)
* Hra ke stažení: [Stabilní verze](https://www.openttd.org/downloads/openttd-releases/latest.html)
* Chris Sawyer, autor původního Tycoona: [www.chrissawyer.com](http://www.chrissawyergames.com/)

<center><b><a href="../">Přehled technických článků</a></b></center>
